---
layout: post
title:  "Vyplatí se solární ohřev vody?"
date:   2018-06-26
categories: [bydlení]
disqusId: 203
image: "/assets/2018-06-26/solarni_panel_thumb.jpg"
tags: [spotřeba]
---

<div style="float: left; margin: 0 1em 1em 0; text-align: center;"><a href="/assets/2018-06-26/solarni_panel.jpg"><img src="/assets/2018-06-26/solarni_panel_thumb.jpg" /></a></div> Loni jsem psal o [energetické náročnost rodinného domu](https://blog.zvestov.cz/bydlen%C3%AD/2017/08/31/energeticka-narocnost-rodinneho-domu.html). Už rok provozujeme solární ohřev užitkové vody, takže jsem se pokusil odpovědět na otázku: „Vyplatí se solární ohřev vody?“ Krátká a rychlá odpověď zní: „Mně ne.“ Na následujících řádcích se pokusím vysvětlit, jak jsem k tomu došel.

<div style="clear:both"></div>
<!--more-->

## Energie

Na začátek rozvahy je potřeba zkontrolovat, že spotřeba vody alespoň přibližně odpovídá loňským číslům.

![](/assets/2018-06-26/voda.png)

Nejdůležitější je v mém případě plyn, nicméně tím nejen ohřívám vodu, ale i topím. Očistit spotřebu o topení není snadné, skoro až nemožné. Z grafu je vidět, že loni byl teplý březen, letos naopak velmi chladný, ale zato jsme měli letos teplý leden. Co s takovými čísly? Vzal jsem tedy údaje za duben až srpen, kdy se netopí. Vycházím mi úspora 87&nbsp;m<sup>3</sup> (13&nbsp;% roční spotřeby), díky čemuž jsme ušetřili zhruba **1340 korun**.

![](/assets/2018-06-26/plyn.png)

V neposlední řadě je nutné prověřit spotřebu elektřiny. Ta mě zajímá ze dvou důvodů. Za prvé jsem doufal v nějakou úsporu, jelikož jsem v myčce vypnul elektrický ohřev a napojil ji přímo na teplou vodu (naše pračka to neumí, jinak bych napojil i tu). Ovšem zároveň jsem očekával nějaký nárůst za čerpadlo solární soustavy. Celkově jsem letos za elektřinu ušetřil a to i přesto, že mi přibyla vinotéka (151 kWh/rok). Ale jsou to dost nejistá čísla. Třeba největší výkyv vidím v únoru, kdy jsme byli týden na horách.

![](/assets/2018-06-26/elektrina.png)

## Technologie

Vybral jsem technologii [Brilon Thermomax HP400/450](https://www.brilon.cz/download/katalog/2015/Brilon-Solar2015.pdf). Jedná se o vakuové trubice, které lze případně vyměňovat i jednotlivě. Dávno už není potřeba se bát přehřívání a odvádět přebytečné teplo někam do bazénu. Kolektory mají ochranu před stagnací (mechanicky se oddělí okruhy). Dohromady mám 20 trubic, 2&nbsp;m<sup>2</sup>, ale býval bych užil i 30 trubic, 3&nbsp;m<sup>2</sup>.

![](/assets/2018-06-26/instalace.jpg)

## Návratnost

Do investice nepočítám plynový kotel s řídící jednotkou a tepelný výměník, které potřebuji stejně. Celková pořizovací cena kolektorů, montážního materiálu, čerpadlel, náplní... vyšla na 114&nbsp;000 korun včetně DPH, do čehož započítávám i projektovou dokumentaci v ceně 10&nbsp;000 korun, která byla nutná k získání dotace [Nová zelená úsporám](http://www.novazelenausporam.cz/). Dotace byla maximálně ve výši 35&nbsp;000 korun a nanejvýš 40&nbsp;% ceny. Dále je poskytnutá dotace na projektovou dokumentaci ve výši 5&nbsp;000 korun. Po odečtení dotace mě tedy instalace vyšla na **74&nbsp;400 korun**.

To mi vychází na návratnost víc jak 55 let, což ekonomicky nedává smysl. Minimální životnost panelů by měla být 25 let a standardní záruka je poskytovaná na 10 let.

Podle projektu jsme měli pokrýt 70&nbsp;% roční spotřeby teplé vody. Papír snese všechno. Na druhou stranu projekt odhadoval celkový využitelný zisk solárního systému na 1120&nbsp;kWh (tedy cca 1635 korun, vůči mým výpočtům 1340 korun za duben až srpen). To by nemuselo být daleko od pravdy. Panely mají totiž nějaký zisk i během zimy. Za slunečného počasí mají i při venkovní teplotě -10&nbsp;°C teplotu na kolektoru kolem 20&nbsp;°C, jen nejspíš neohřejí takový objem vody. I tak by byla návratnost 45 let.

Úspora by šla ještě vylepšit, ale na úkor pohodlí. Předně máme oběhové čerpadlo, aby tekla teplá voda okamžitě, bez odtáčení, ale to způsobí ztrátu zhruba 30&nbsp;%. Navíc máme naprogramovaný ohřev tak, aby byla teplá voda k dispozici i ráno, kdy slunce nesvítí, takže se musí nutně zapojit plyn i v parném létě (možná by stálo za to, zkusit to na měsíc přeprogramovat).

Edit: Nedalo mi to a dopočítal jsem možnou úsporu myčky. Vzal jsem denně ohřev 6 litrů vody o 45&nbsp;°C, to u mě dělá ročně na elektřině 552&nbsp;korun. Vezmu-li teoretický solární zisk z projektu spolu s úsporou za myčku, dostávám se na návratnost 34 let.

## Závěr

Rozumná návratnost mi přijde kolem 15 let. Toho není podle mých zkušeností možné dosáhnout. Ale berte čísla s rezervou, protože budou zatížená velkou chybou měření. Přesto nelituji. Chtěl jsem mít další zdroj ohřevu vody a ten funguje. Zajímalo by mě porovnání s fotovoltaickým článkem napojeným přímo na topné těleso. Dotační tituly fungují, ale bez nich by to už nedávalo vůbec žádný smysl. Navíc mi vadí papírování a s tím spojené náklady. I když jsou částečně proplacené, tak vedou k navýšení ceny. Podporu státu bych si představoval v jednodušší formě, třeba nižší sazbě DPH.

Cílem nebylo vás od zelené energie odradit, ale dodat nějaká čísla z reálného použití. A jaké jsou vaše zkušenosti? 

## Související

* [Energetická náročnost rodinného domu](https://blog.zvestov.cz/bydlen%C3%AD/2017/08/31/energeticka-narocnost-rodinneho-domu.html)