---
layout: post
title:  "On-line studium na Coursera"
date:   2014-11-02
categories: [software development]
item: 156
---
<div style="float: left; margin: 0 1em 1em 0; text-align: center;"><img src="/assets/2014-11-02/20141102-Coursera_logo.PNG" /></div>Miluju 
učení. Na základní škole jsem dostával vesměs jedničky, ale učení pro mě nikdy nebylo sbírání známek. Rád bych se považoval za renesančního člověka, ale doba polyhistorů dávno minula a již drahnou dobu není v silách jediného smrtelníka načerpat veškeré vědění lidstva. To ovšem nijak nebrání <a href="/item/102">osobnímu kaizenu</a>, drobným každodenním krůčkům za vzděláním.

Moderní technologie odbourávají překážky. Nelze se více vymlouvat na to, že jsem nevycestoval a že české vysoké školství je takové a makové. Z pohodlí obývacího pokoje, kavárny či vlakového kupé lze díky <a href="https://www.coursera.org">coursera.org</a> zdarma navštěvovat přednášky renomovaných zahraničních univerzit jako MIT, Yale, Barklee, Princeton a desítek dalších. Nejedná se přitom jen o technické předměty, ale i ekonomii, biologii, právo a <a href="https://www.coursera.org/courses">mnohé další</a>.
<!--more-->

O projektu <a href="https://www.coursera.org">coursera.org</a> jsem se dozvěděl před dvěma lety na serveru <a href="http://www.root.cz">root.cz</a> v seriálu <a href="http://www.root.cz/serialy/postrehy-z-bezpecnosti/">Bezpečnostní střípky (dnes Postřehy z bezpečnosti)</a>, kde upozorňovali na <a href="https://www.coursera.org/course/crypto">kurz kryptografie</a> na <a href="http://cs.wikipedia.org/wiki/Stanfordova_univerzita">Stanfordově univerzitě</a>. Okamžitě jsem se přihlásil. V samém nadšení jsem si zapsal i kurz <a href="https://www.coursera.org/course/gametheory">Game Theory</a>, ale oboje současně nešlo rozumě zvládnout. Nicméně na jeden kurz stačíte, i když máte práci a rodinu s dětmi.

Videozáznam z přednášek je v drtivé většině v angličtině jak na <a href="https://www.youtube.com/user/coursera">youtube kanálu</a>, tak ke stažení ke sledování offline, v tom případě se můžete dívat i s anglickými titulky. Myslím, že angličtiny není třeba se bát. Výklad si můžete kdykoliv zastavit, projít si slajdy a případné nejasnosti či dotazy probrat na fóru. To je přehledně organizované do kategorií, vláken a jednotlivým příspěvkům můžete udělovat kladné či záporné hlasy, což pomůže vypíchnout to podstatné. O trochu víc se můžete s angličtinu zapotit u zadání úloh, ale berte to jako přípravu na zaměstnání

Vyhovuje mi systém průběžného testování, ne že se celý semestr válíte a na konci se na vás všechno nahrne. Předpokládán, že následující popis se může lišit kurz od kurzu, ale obvykle po každém týdnu následuje test a úloha, které musíte splnit do začátku příštího týdne. Jasný termín, který když nedodržíte, tak máte ještě chvíli šanci na 50&nbsp;% hodnocení a pak nic. Respektive máte několik málo (pět) tzv. “late days” díky kterým můžete termín posunout. Myšleno kdybyste byli během kurzu třeba na cestách. Na tyto testy máte někdy neomezený někdy omezený počet pokusů (přibližně tři), ale počítá se vám ten nejlepší. Můžete se setkat s testy z většího celku nebo i se závěrečným testem, ty byly na čas.

K žádnému kurzu jsem nepotřeboval kupovat učebnici. Vystačil jsem si s materiály od vyučujícího a pochopitelně s internetem.

Certifikát
------

Kurzy jsou zdarma, ale pokud chcete obdržet certifikát, musíte si připlatit. Při vyplňování testu je biometricky ověřena vaše identita. Je vyžadována kopie dokladu, nicméně pouze jednou na začátku. A pak pokaždé fotografii obličeje přes webkameru (funguje dobře i za horších světelných podmínek; to se hodí, když se učíme po večerech, že?). V neposlední řadě se ověřuje vaše psaní na klávesnici. Podrobnosti v článku <a href="http://chronicle.com/blogs/wiredcampus/coursera-announces-details-for-selling-certificates-and-verifying-identities/41519">Coursera Announces Details for Selling Certificates and Verifying Identities</a>.


Cryptography I
------

Obsahem kurzu <a href="https://www.coursera.org/course/crypto">Cryptography I</a> byla teorie protokolů včetně blokové i proudové šifry, integrity zpráv, hashování a veřejných klíčů. Kryptografie je kopec matematiky, takže to bylo šest perných týdnů. Kurz byl v roce 2012 původně plánovaný s testy z teorie i s praktickými úlohami k programování. Tomu odpovídala zátěž sedm hodin týdně. To ne každý zvládne, takže certifikát nakonec rozdělili na dvě úrovně. Já jsem stíhal jen teorii. Zkusil jsem si jednu úlohu naprogramovat, ale zbytek bych časově nezvládl. Mimochodem, Java na kryptografické úlohy není ta nejlepší volba, ostatně sám přednášející Dan Boneh měl ukázky v Pythonu.

Human-Computer Interaction
------

O user experience (UX) se dnes píše velmi často a alespoň základní ponětí by o něm měl mít každý programátor. Sice jsem psal, že <a href="/item/140">nepotřebujete UX, ale zdravý rozum</a>, ovšem jestliže jste si v daném oboru doposud nic nenastudovali, můžu vám doporučit právě kurz <a href="https://www.coursera.org/course/hci">Human-Computer Interaction</a>, kde se dozvíte o prototypech, wireframech a uživatelském testování. Stejně jako v kurzu Cryptography jsem v roce 2012 absolvoval pouze teoretickou část. Kdo chtěl, mohl případně splnit i praktické úlohy.

Computing for Data Analysis
------

Pod názvem <a href="https://www.coursera.org/course/compdata">Computing for Data Analysis</a> se skrývá úvod do jazyka R. Ačkoliv ho nepotřebuji ke své práci, beru to jako rozšíření obzorů. Připlatil jsem si za vydání certifikátu 49 dolarů (cca 1000 korun). Kurz Computing for Data Analysis povinně vyžaduje splnění praktických úloh, na druhou stranu trvá jen čtyři týdny.

Neměl jsem ve škole statistiku. Pro samostatný kurz ji však nepotřebujete znát, stačí vám selský rozum, ale příště si nejspíš doplním znalosti v kurzu <a href="https://www.coursera.org/course/dataanalysis">Data Analysis</a>.

Co se praktických úloh týče, dostali jsme vstupní data, testovací skript a pár ukázkových výstupů. Výsledné soubory se nejprve ručně nahrávali do systému, následně pak skript upravili tak, že se sám přímo připojoval na server. Na praktické úlohy byl neomezený počet pokusů.

Python
------

Delší dobu si říkám, že bych se měl pořádně naučit Python, tak jsem si s radostí zapsal kurz <a href="https://www.coursera.org/course/pythonlearn">Programming for Everybody (Python)</a>, ale záhy mě to zklamalo. Narazil jsem totiž na limit konceptu Coursera. Nezkoumal jsem všechny kurzy, ale přijde mi, že jsou určeny pro <em>undergraduate</em> studenty, ekvivalent našeho bakalářského programu, tedy pro ty, kteří o dané věci téměř nic neví. Umíte-li programovat, ale neumíte Python, tak tento kurz není pro vás.

Rovněž mě zklamalo, že vyučují Python 2, ačkoliv verze 3 byla vydána již v roce 2008.

Netechnické kurzy
------

Ale pozor, ať se z nás nestanou fachidioti! Je potřeba si rozšiřovat vzdělání všeobecně. Pokud vám třeba chybí formální vzdělání v hudební nauce, tak doporučuji kurz <a href="https://www.coursera.org/course/musictheory">Fundamentals of Music Theory</a>. Osobně mám na seznamu ještě <a href="https://www.coursera.org/course/improvisation">Jazz Improvisation</a> a <a href="https://www.coursera.org/course/songwriting">Songwriting</a> (oboje učí <a href="https://www.coursera.org/berklee">Berklee College of Music</a>).

Závěr
------

Kurzy na <a href="https://www.coursera.org">coursera.org</a> lze zvládnout. Můžete si snad dovolit sedět na zadku, sledovat televizi a dál se nevzdělávat? Stačí nepatrně opustit svou komfortní zónu, na pár týdnů zabejčit a přiučit se něco nového. Těším se, že v nějakém dalším kurzu budeme spolužáky.

Související články
------

* <a href="http://www.lupa.cz/clanky/coursera-a-spol-meni-jak-se-vzdelavame-online-kurzy-zdarma-ted-miri-take-do-evropy/">Coursera a spol. mění, jak se vzděláváme. Online kurzy zdarma teď míří také do Evropy</a> (Lupa.cz)
* <a href="http://chronicle.com/blogs/wiredcampus/coursera-announces-details-for-selling-certificates-and-verifying-identities/41519">Coursera Announces Details for Selling Certificates and Verifying Identities</a></li></ul>