---
layout: post
title:  "Práce z domova - expozice"
date:   2013-06-03
categories: [software development]
disqusId: 132
---
<div style="float: left; margin: 0 1em 1em 0; text-align: center;"><a href="http://commons.wikimedia.org/wiki/File:Network-wireless.svg"><img src="https://upload.wikimedia.org/wikipedia/commons/thumb/6/67/Network-wireless.svg/150px-Network-wireless.svg.png" /></a></div>Nechci bydlet v Praze, protože bych nerad, aby zde moje děti vyrůstaly. Nechci s nimi bydlet ani na maloměstě, i kdyby v dosahu Prahy, jako je například Český Brod. Satelitní městečka už vůbec nepřipadají v úvahu. Proto se vracím do rodné vísky, což mě přivádí k tématu tohoto příspěvku - práce z domova.
<!--more-->

Přestěhoval jsem se dál od Prahy tudíž i od práce. Stále je v mých možnostech denně dojíždět, ale zabere to dost času. Sice ho trávím efektivně čtením, ale je to na úkor času, který bych mohl trávit s rodinou. Navíc si člověk přeci nestaví dům, aby tam jezdil jen přespat. Pochopitelně je možné se poohlédnout po práci v okresním městě, ale počítejte tak s třetinovým platem oproti Praze (vyzkoušeno za vás).

Kde sehnat práci
------

Kde sehnat práci, chcete-li pracovat z domova? Nejčastěji v podobných textech vystupují lidé na volné noze, do čehož se pouštět nechci. Preferoval bych model tři dny v kanceláři, dva dny vzdáleně. Nejlepší vyjednávací pozici máte nejspíš u svého současného zaměstnavatele. Je dobré to zkusit, i když třeba pro konzultantské pozice, kde se často mění projekty, je podobný požadavek takřka neprůchozí. Potřebujete nějaký dlouhodobější projekt či produkt. Vzhledem k tomu, že se jedná o práci na dálku, nemusíte se omezovat na Českou republiku. Na <a href="http://careers.stackoverflow.com/jobs?searchTerm=java&allowsremote=true">http://careers.stackoverflow.com</a> je takových nabídek víc než dost. Ovšem většinou vyžadují již nějakou zkušenost s prací na dálku. V Ruby komunitě je pozic umožňujících práci z domova očividně více, ale oproti Javě za poloviční plat. To je větší kompromis, než jsem byl ochotný podstoupit. Přeci jen platy Java programátorů vyšroubovaly (a drží) banky a podobné instituce. Pozice u nás tedy moc nejsou, ale lze si je vydupat ze země.

Co jsem zatím měl možnost vyzkoušet, tak doma, i se dvěma dětmi, se lze výrazně lépe soustředit než v obřích open space kancelářích. Tiché pracovní podmínky jsou bezesporu nejobtížněji splnitelnou podmínkou z <a href="/item/109">listiny základních programátorských práv</a>. Do roka a do dne podám zprávu, jak se práce z doma s dojížděním do kanceláře kombinuje.

<div style="background: #EEEEEE; border-style:solid; padding: 0.5em">Jazykové okénko: práce z domova (na dálku), setkáte se také s termínem home office; ovšem v angličtině se používá <a href="https://en.wikipedia.org/wiki/Telecommuting">telecommuting, telework…</a></div>
 
Zdroje
------

Jeff Atwood v článku <a href="http://www.codinghorror.com/blog/2010/05/on-working-remotely.html">On Working Remotely</a> píše, že věří, že v programování na dálku je budoucnost. Na druhou stranu jste nejspíš zaregistrovali zprávu, že <a href="http://www.businessinsider.com/how-marissa-mayer-figured-out-work-at-home-yahoos-were-slacking-off-2013-3">Marissa Mayer v Yahoo práci z domova zařízla, protože se zaměstnanci flákali</a>. Nakonec jeden český blog: Honza Javorek sepsal <a href="http://honzajavorek.cz/blog/prace-z-domova">pěkné shrnutí problematiky práce z domova</a>.