---
layout: post
title:  "Doplnění královské pokladnice"
date:   2007-12-19
categories: [táborové hry]
disqusId: 49
---
Následující hra není fyzicky náročná ani nevyžaduje velkou přípravu. Je založena na shánění věcí případně na jejich výrobě. Vyhlásí se, že králi chybí v královské pokladnici následující předměty... Kdo mu je přinese, tomu se král náležitě odmění.
<!--more-->

Inspirace královského požadavku: hrníček lesních plodů (jahody, maliny, ostružiny... na kterých si vedoucí náležitě smlsnou), dvě naprosto stejné šišky, klacek s jedním koncem, sedmibarevné tenisky, živá husa atd. Obzvláště oblíbená je duha, děti ji zvládnou hravě vyrobit a mají radost, že uplatní, co se ve škole naučily (vhodné slunečné počasí). Další špek je <i>sto metrů něčeho</i> – důkaz délky musí předložit děti. Je vhodné předměty omezit na jedinečné a opakovatelné. Duha patří mezi jedinečné – družstvo může duhu <i>přinést</i> nejvýše jedenkrát. Opakovatelné je pochopitelně například hrníček lesních plodů.

Fantazii se meze nekladou. Podmínkou je, že předmět musí v táboře zůstat přes noc, což například u husy není nejsnazší. Nebojte, dětem se obvykle podaří umluvit nějaké ochotné vesničany k zapůjčení zvířete i s takovouto podmínkou. Samozřejmě zvíře vrátíme okamžitě, šlo jen o to, udělat hru obtížnější. 

Odměny za předměty jsou vypsány na dostupném místě. Velikost odměny se v čase mění, zejména klesá počet bodů za předměty přinášené často. Vyhrává družstvo s nejvyšším počtem bodů.