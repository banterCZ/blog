---
layout: post
title:  "Baristická lekce v nabírání"
date:   2019-05-29
categories: [software development]
disqusId: 214
tags: [překlad]
---

Začal jsem sledovat [blog Marcuse Blankenshipa](https://marcusblankenship.com/unexpected-learnings-from-barista-shopping/) a zaujal mě mimo jiné jeho příspěvek [Hiring lessons from barista shopping](https://marcusblankenship.com/unexpected-learnings-from-barista-shopping/), který [s autorovým laskavým svolením](https://twitter.com/justzeros/status/1129066003285987336) překládám do češtiny.

Na svých kurzech lidi učím, jak se poučit z každodenních situací. Tady je jeden příklad takového myšlení.

Hodně cestuji, a když někam přijedu poprvé, tak vždycky hledám, kde bych dostal šálek dobré kávy. Připravím si seznam podle Yelp, pak vejdu dovnitř a zkontroluji pár věcí, připraven odejít, uvidím-li špatná znamení. Všiml jsem si jistých podobností mezi úsilím najít dobrou kávu a najít dobrého programátora.

<!--more-->

## Signály

### Krok jedna: první dojem

Bývaly to pouze kavárny „[třetí vlny](https://cs.wikipedia.org/wiki/T%C5%99et%C3%AD_vlna_k%C3%A1vy)“, kde jste našli dřevěné stoly z nesámovaných prken, hipsterské baristy s tetováním na rukou a neomítnuté zdi. Býval to silný signál, že jste na správném místě do té doby, než do toho vstoupili lidi z marketingu.

Dnes tak vypadá každá kavárna, takže tomu už nedůvěřuju. Většina kaváren tímto krokem projde, takže následuje krok dva.

### Krok dva: menu

Dobré kavárny mají téměř vždy jednoduché menu zaměřené na kávu. Pokud má menu 100 druhů nápojů, 100 různých druhů sirupů nebo podávají kávu a dalších 100 jídel, tak to je špatné znamení.

Vím, co potřebuji: připravit filtrovanou kávu.

Marketing bohužel zlikvidoval i tohle, jelikož některé hrozné kavárny mají jednoduché, a přesto hrozné menu. Nikdy nepochopím, jak dokážou přežít.

### Krok tři: vybavení

V tomto kroku se rozhlížím po vybavení. Jsem blázen do filtrované kávy, ne do espressa. Hledám Chemex, V60, zalévací konvice, french pressy a jiné vybavení na dobrou kávu. Často vídám konvici plnou kávy, což je špatné znamení. Kdo ví, jak dlouho už tam je a jak hrozná může být. Zde jsou lvi, takže pozor na velké konvice.

### Krok čtyři: zrnka

Dobré kavárny jsou hrdé na svá zrnka a dokáží vám říct, odkud jsou. Znají jejich historii, a proč jedna oblast chutná jinak než druhá. Rovněž znají detaily, jak byla káva pražená, pomůžou vybrat světlou, tmavou, sladkou, kyselou atd. Ano, dobrá filtrovaná káva může mít úžasné sladkokyselé podtóny.

Neznáte svoje zrnka? Je to základní kámen dobré kávy. Jdu o dům dál.

### Krok pět: barista

Konečně se dostanu k tomu, abych si promluvil s baristou. Moje první otázka je vždy stejná: „Co vám tady chutná?“. Pokud odpoví: „Eh, nepiju kávu,“ tak se usměju a odcházím. Podívejte, všechno ostatní může být v pořádku, ale pokud osoba, která připravuje kávu, nerozezná dobré od špatného nebo nenávidí chuť kávy, tak to nemůže být skvělé. Ano, můžou se naučit udělat všechny kroky přípravy překapávané kávy správně, ale jak poznají, že je udělali správně, když to nikdy neochutnají? A pokud nemají rádi její chuť, tak proč by se vůbec starali? Dalším varováním je, když řeknou: „Miluju sojové vanilkovo-karamelové macchiato!“ Ve skutečnosti říkají: „Miluju cukr a kofein,“ a ne „miluju kávu.“ Pokud budu chtít cukr, zajdu si do cukrárny, ale tady jsem proto, že chci kávu.

### Krok šest: objednávka

Po mnoha hodinách práce si konečně objednám. Nervózně čekám. Jsem plný naděje, jak to dopadne. Pak to přijde. Podané přes barový pult z nesámované fošny v budově z režných cihel a hipsterem s vytetovaným jednorožcem bojujícím s pirátskou lodí a *The National* hrající na pozadí. Usměju se, oni se usmějí, a já doufám. Vzrušený. NADŠENÝ!

### Krok sedm: výsledek

V polovině případů se to dá pít. Ano, všechna ta snaha vyústí jen ve zhruba 50&nbsp;% úspěšnost. V tomto okamžiku jsem obvykle tak zoufalý, že to stejně vypiju. Přestože je to hrozné, tak se usměju, usrknu si a při odchodu zahodím do koše.

## Jak tohle souvisí s nabíráním programátorů

Minulý týden jsem těmito kroky procházel v Coos Bay a svitlo mi, že je to hodně podobné najímání programátorů.

Zhodnotíte první dojem z jejich životopisu, sociálních sítí a účtu na GitHubu.

Projdete si jejich životopis, abyste věděli, co umí (menu).

Zkontrolujete jaké používali jazyky a frameworky (vybavení).

Na pohovoru se zeptáte, proč udělali určitá rozhodnutí a jaký vliv měla na projekt (zrnka).

Zeptáte se na jejich preference a vášeň (barista).

Vypadá-li všechno dobře, tak je najmete (objednávka).

Pak se podíváte na výsledek a zhruba v 50&nbsp;% případech jste šťastní.

Pokud jste zoufalí, protože to není tak skvělé, stejně jdete dál a doufáte, že příště to bude lepší.

## Ponaučení

Předpokládám, že vidíte určitou podobnost mezi snahou dostat dobrou kávou a najmout dobrého programátora. Místo toho, abych vám říkal, co máte vidět, dovolte mi se zeptat, co vidíte.

- Jaké ponaučení si z tohoto příběhu můžete odnést?
- Co jste si uvědomili?
- Co může zvýšit naše šance?

## Související

- [O náboru juniorů](/software%20development/2018/01/26/o-naboru-junioru.html) 
