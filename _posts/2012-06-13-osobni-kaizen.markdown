---
layout: post
title:  "改善 - Osobní kaizen"
date:   2012-06-13
categories: [obecné]
disqusId: 102
---
Garr Reynolds, autor knihy [Prezentace a zen](http://www.kosmas.cz/detail.asp?cislo=149420&afil=1102) mě inspiroval v mnohém. Mimo jiné svým 
článkem na blogu [Personal Kaizen: 15 Tips for your continuous improvement](http://www.presentationzen.com/presentationzen/2009/09/personal-kaizen-tips-for-your-continuous-improvement.html). Kaizen (改善) je termín z japonštiny a znamená zlepšení či změnu k lepšímu. V dnešní kvapné době chceme věci hned; 
instantní, nanejvýš zalít horkou vodou. Ale zlepšování je proces postupný. Krok za krokem, den za dnem, rok za rokem. Mnohdy bolí. Nemluvě o 
averzi naší společnosti k chybám. Japonci mají přísloví: „I opice padají ze stromů.“ My zase říkáme: „Chytří lidé dělají hloupé chyby.“ 
Ostatně nemusíme chodit až do Japonska. Antika nám dala slovo kalokagathia:
> Ideál harmonického souladu a vyváženosti tělesné i duševní krásy a
 dobroty, ctnosti a statečnosti
 
([definice na wikipedia](http://cs.wikipedia.org/wiki/Kalokagathia))
<!--more-->

Malcolm Gladwell ve své knize [Outliers: The Story of Success](http://amzn.to/Lkv18k) vysvětluje v čem se liší skvělí muzikanti od těch 
dobrých. Na rozdíl od 
ostatních cvičili 10 000 hodin. Tolik úsilí můžete věnovat jen jedné činnosti, ale proč si nerozšířit obzory a nevěnovat se i jiným oblastem? Jen tak, pro radost.

Lidé čtěte
------

Především čtěte. Cokoliv; beletrii, literaturu faktu, hlavně čtěte. Jinak budete nudní páprdové, se kterými si nebude o čem povídat. Tak 
dobře, cokoliv ne. Vyvarujte se novinám (deníku), dopřejte si odstupu od pěny dní a čtěte raději týdeník (doporučuji Respekt). Chybí-li vám 
motivace, pořiďte si [kindle](http://amzn.to/Mq6uBp) nebo jinou elektronickou čtečku a vrhněte se na [dílo Karla Čapka, zdarma](http://www.mlp
.cz/cz/projekty/on-line-projekty/karel-capek/) zveřejnila Městká knihovna v Praze. Někoho může nakopnout i to, že si povede čtenářský deník na
 [goodreads.com](https://www.goodreads.com/).

Kdo má uši k slyšení, slyš
------

Pokud můžu, tak cestuji prostředky hromadné dopravy, kde si můžu číst. Pokud už musím jet autem, tak místo poslechu zběsilé hudební 
dramaturgie Českého rozhlasu (Radiožurnál), sáhnu po záznamu jejich pořadu [Toulky českou minulostí](http://www.rozhlas.cz/toulky/portal/), 
interpretace knih Petra Hory - Hořejše. 
Historia magistra vitae.

Ať už jste věřící či nikoliv, tak těžko popřít, že evropská civilizace stojí na křesťanských základech. Nehodláte-li číst Bibli, třeba vás 
zláká [audio záznam nového překladu Bible21](http://www.bible21.cz/audio) (zdarma).

Knihovna Univerzity Tomáše Bati ve Zlíně poskytla zdarma audioknihu [Tomáš Baťa: Úvahy a projevy](http://www.tomasbata.com/audiobook.html?lang=cs), kterou namluvil Alfred Strejček. Ó jak byl 
Baťa pokrokový a jak nám dnes chybí!

Kolik jazyků umíš
------

Znalost cizích jazyků se nehodí jen pro cestování, ale i k již zmíněné četbě. Pochopitelně ne všechny knihy vyšly v českém překladu. Učení se 
cizím jazykům je přímo ukázková činnost osobního kaizenu. Lepší učit se pět minut denně než hodinu týdně. Pět minut hravě najdete, třeba při 
čekání na autobus. Jak je využít? Zopakujte si slovíčka napsaná na kartičkách (metoda [flashcard](http://en.wikipedia.org/wiki/Flashcard) nebo
 ještě lépe, nainstalujte si na svůj chytrý telefon k tomuto účelu určenou aplikaci. Na iPhone doporučuji [karatasi](http://itunes.apple.com/cs/app/karatasi/id303489684). Nejvíc se asi budete 
 věnovat angličtině, že? Pravidelně tedy navštěvujte perfektní, česky psaný web [Help For English](http://www.helpforenglish.cz/) (gramatika, 
 slovíčka, testy, reálie). Navíc 
 denně jedno nové frázové sloveso z publikace [Really Learn 100 Phrasal Verbs](http://amzn.to/MqbQNb).

Kreslení
------

Málokdo má horší krasopis a kreslí hůř než já. Nicméně jako vše ostatní je dáno cvikem. Jistě, budete polemizovat o talentu. Betty Edwards 
vede intenzivní týdenní kurzy kreslení pro laiky. Pokrok, který prezentuje, je k neuvěření. Zkušenosti a návody shrnula v knize [The New  
Drawing on the Right Side of the Brain](http://amzn.to/Kr5gbu). Funguje to. Přesvědčilo mě například cvičení, které obnášelo obkreslit (nikoliv však přes pauzák) 
[Picassův portrét Stravinského](http://en.wikipedia.org/wiki/File:Stravinsky_picasso.png). Nikdy bych nic takového nezvládl, ale úkol zněl jasně: otočte obraz vzhůru nohama. Nevnímáte, co kreslíte, a 
můžete se soustředit na negativní prostor.

Značně jednodušší, až dětsky naivní, je přístup ilustrátora jménem Ed Emberley, který v brožurce [Make a World](http://amzn.to/L3h2qM) dává 
návod k nakreslení 
čehokoliv. Stačí vám čtverec, kruh a trojúhelník. A ty umíte, ne?

Fotografování
------

Fotografování se jistě neostýcháte tolik jako kreslení. Asi pro technickou část, která kdekoho tolik láká. [Roman Pihan se na svém blogu](http://www.fotoroman.cz/) velmi
 čtivě a srozumitelně rozepsal o expozici. Články vyšly ve dvou knihách, Mistrovství práce se světlem a Mistrovství práce s DSLR, doplněných o krásné fotografie na křídovém papíře.

Teď vás čeká ta těžší část, umělecká. Kompozice. A to je pravý kaizen. Nezabředávejte do diskuzí nad nejnovějšími objektivy, ale foťte. Chase 
Jarvis vydal knížečku fotografií pořízených pouze iPhonem [The Best Camera Is The One That's With You](http://amzn.to/MNtD1F). Nic vás nerozptyluje, se starým 
iPhonem nelze ani ostřit, prostě jen mačkáte spoušť. Také si dopřejte [kompozičního cvičení s mobilním telefonem](http://www.flickr.com/photos/bantercz/sets/72157629233635991/). Sledujte tvorbu 
profesionálních fotografů a čtěte jejich knihy, pro začátek David DuChemin - V hledáčku fotografa.

Častým nešvarem a brzdou amatérských fotografů je to, že fotí jen na dovolené a jen to co jim cvrnkne přes nos. Může tak vzniknout zajímavá 
fotografie, ale nechcete mít tento náhodný proces pod kontrolou? Díky blogu Michala Fanty [odcloneno.com](http://www.odcloneno.com/) jsem se 
donutil vzít fotoaparát do 
ruky alespoň jednou za dva týdny a fotit témata, ke kterým bych se sám neodhodlal. Zapojte se do našich fotomisí a plňte domácí úkoly.

Ať zazní hudba
------

Je krásné hudbu poslouchat, ještě krásnější je hudbu vyluzovat. Dětem nevadí, že zpíváte a hrajete falešně, prostě si to užijte. Nevymlouvejte se na to, že dětem jde učení snadno. Máte oproti nim náskok v tom, co máte naposloucháno. Je pro vás mnohem snazší porozumět hudební teorii, stupnicím a akordům. To bych býval na základce nevstřebal. 

Kupte si libovolný hudební nástroj a naučte se na něj hrát. Třeba ukulele. Zahrajte první akord a děti se roztančí. [Proč zrovna ukulele](/item/110), kde 
a jak se na něj naučit, o tom se rozepíšu příště. Do té doby vás jistě navnadí Jake Shimabukuro s písní [While My Guitar Gently Weeps](http://www.youtube.com/watch?v=puSkP3uym5k).

<iframe width="560" height="315" src="https://www.youtube.com/embed/puSkP3uym5k" frameborder="0" allowfullscreen></iframe>

Sportem ku zdraví
------

Kalokagathia mluví o vyváženosti tělesné i duševní krásy. Mohu doporučit běh? Je to levný sport, potřebujete pouze boty a ponožky (vybírejte 
ve specializovaném obchodě, například [triexpert.cz](http://www.triexpert.cz/)). Navíc můžete běhat kdekoliv, za každého počasí i ročního 
období. Kromě fyzické 
vytrvalosti posílíte rovněž (možná hlavně) svou vůli a otužíte tělo. Věnujte běhu alespoň půlhodiny týdně. Odpusťte si jeden díl vašeho oblíbeného seriálu a šup ven. Ano, slyším rodiče, kteří nemají čas kde brát. Předpokládám, že potomky učíte jezdit na kole. Spojte to s běžeckým tréninkem, tempo budete mít podobné.

I pokud nehodláte běžet maraton, můžete vycházet z příručky [Jak uběhnout maraton za 100 dní](http://extra.cz/maraton100dni.pdf), kterou 
sepsali a zdarma poskytli Miloš Škorpil a
 Miloš Čermák. Vyplňujte deníček na [runkeeper.com](http://runkeeper.com/user/banterCZ/profile). Můžete zde najít jak tréninkové plány, tak 
 parťáky a vzájemně se povzbuzovat.

Motto, kterého se můžete držet, napsal Miloslav Nevrlý v knize Karpatské hry: „Běh je králem dne, často tím jediným pořádným, co za celý den uděláš.“

TED
------

TED (Technology, Entertainment, Design) je konference s heslem „myšlenky, které stojí za šíření“, kde přednáší zajímaví hosté z různých 
oblastí vědy, techniky, umění, kultury... TED je nevyčerpatelná studnice inspirace. Na internetu jsou zdarma k dispozici videozáznamy, 
minimálně s anglickými titulky (využijte pro váš kaizen cizích jazyků), velkou část dobrovolníci přeložili i do češtiny. Přednášky jsou kratší
 než dvacet minut, nic co byste nestihli třeba u snídaně. Začít můžete s [Barry Schwartz - Paradox volby](http://www.ted
 .com/talks/view/lang/cs/id/93) nebo [Ken Robinson říká: Školy ničí kreativitu](http://www.ted.com/talks/lang/cs/ken_robinson_says_schools_kill_creativity.html)

Počátek i konec
------

Krok za krokem, den za dnem, rok za rokem. Jen tak, pro radost. Bude mi ctí, pokud nějakou z činností mého osobního kaizenu přijmete za svoje. A co patří do vašeho osobního kaizenu?

Na závěr moudrost T.G. Masaryka:
> Měříme život příliš jednostranně: podle jeho délky, a ne podle jeho velikosti. Myslíme víc na to, jak život 
prodloužit, než na to, jak jej opravdu naplnit. Mnoho lidí se bojí smrti, ale nedělají si nic z toho, že oni sami a tolik jiných žijí de facto jenom položivotem, bez obsahu, bez lásky, bez radosti.