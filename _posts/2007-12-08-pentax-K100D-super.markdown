---
layout: post
title:  "Pentax K100D Super"
date:   2007-12-08
categories: [fotografování]
item: 48
---
Konečně jsem si koupil digitální foťák. Doposud jsem fotil s bratrovým Canon Powershot A70 . Zvažoval jsem jestli nějaký nadupaný kompakt nebo
 low end DSLR, obzvlášť když jsou ceny těchto dvou typů takřka srovnatelné. Nakonec to vyhrála digitální zrcadlovka. Sice má větší rozměry a hmotnost a je na ni dražší vodotěsné pouzdro, ale lze si pořádně hrát s hloubkou ostrosti, má světelnější objektiv a menší šum.
<!--more-->

Tak jsem se rozhodoval mezi __Nikon D40__ a __Canon EOS 350D__, až jsem si vybral __Pentax K100D Super__. Zašel jsem do kamenného obchodu a 
všechny tři stroje si osahal, protože technickými parametry jsou si téměř rovnocenné. Záleží na tom, jak komu který padne do ruky.

Nejméně mi vyhovoval D40, ač byl v počátku mým favoritem. Vůbec nevadí, že nemá tlačítko kontroly hloubky ostrosti a náhon pro automatické ostření. Předpokládám, že D40 si koupí amatér, který doma žádný starý objektiv nemá. Nějak jsem nenašel, jak lze rychle nastavit ISO bez zbytečného bloudění hluboko v menu. Stavový display nemá – informace ukazuje na zadním LCD monitoru. Navíc mi nestačila dioptrická korekce a dokupovat speciální hledáček jsem nechtěl. Rozhodlo hlavně to, že mi prostě nepadl do ruky.

Canon EOS 350D byl asi nejsympatičtější, ale nejdražší. ISO se volí jedním stiskem tlačítka čtyřcestného přepínače. Stavový display je typu LCD a je umístěn vzadu nad LCD monitorem, ten je o to menší.

Pentax K100D Super je nejlevnější. ISO se volí stiskem tlačítka FN + tlačítka čtyřcestného přepínače. Zobrazuje nastavené ISO v průhledovém hledáčku (tlačítko OK ze čtyřcestného přepínače). Má tlačítko kontroly hloubky ostrosti (hlavní spínač se posune ještě kousek za polohu ON). stabilizaci obrazu a automatické čištění snímače. Navíc má ze tří jmenovaných zrcadlovek nejlepší setový objektiv. Já vím, kupovat zrcadlovku podle setového objektivu je hloupost, ale já v nejbližší době nový objektiv kupovat nehodlám. Napájený je čtyřmi kusy tužkových baterií AA, takže na jednu stranu do domu nepřibyla další nabíječka, i když je to vykoupeno vyšší hmotností (ovšem lze dokoupit i dvě lithiové baterie CR-V3). Stavový segmentový display je umístěn nahoře.

Nakupoval jsem ve v české pobočce francouzského obchodu [www.pixmania.cz](www.pixmania.cz) - tělo, objektiv 18-55mm(crop faktor 1,5), pouzdro 
a 2GB kartu za bezvadnou cenu 13 222 Kč s DPH i dopravou.

Momentálně si čtu manuál, čekám na lepší světlo a učím se pracovat s linuxovým editorem digiKam. Snímky si můžete prohlédnout na mém 
[Flickeru](https://www.flickr.com/photos/bantercz/).

Doplnil jsem svoje další zkušenosti s [Pentax K100D Super](/item/56)