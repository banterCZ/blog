---
layout: post
title:  "Bc. nebo ing."
date:   2006-12-19
categories: [k zamyšlení]
disqusId: 3
---
Když všechno dobře dopadne, mohl bych v září tohoto akademického roku získat titul bakalář. Má smysl pokračovat ve studiu dál? Není cena ztracené příležitosti příliš veliká? Přihlášku na navazující studium si podám, ale budu tam opravdu chodit? Jaký je rozdíl mezi tím, když jste: bakalář, inženýr nebo bez titulu?
<!--more-->

Jsem na oboru výpočetní technika a musím říct, že mě škola dost zklamala. První rok do nás hustili neoborové předměty. Řekněte, proč by měl programátor umět zapojovat elektrické zásuvky, kreslit šrouby... Takže třetina studia přišla vniveč. Poté tolik hardwaru, jak já ho nemám rád! A aby žádná katedra nepřišla zkrátka, musíme absolvovat vznosně pojmenovaný předmět: Měření na číslicových obvodech, které obnáší např. měření výkonu na 2 kW lampě!!!

Pokud se spokojím s titulem Bc., tak budu chodit do práce, pobírat slušnou mzdu a paradoxně mít více volného času. A samozřejmě se při práci učit, ale věci, které skutečně použiji. Proč studovat na inženýra? Stojí ta snaha za to? Nějak mi ve škole chybí praktické znalosti. Zoufale moc. Naštěstí jsem si našel na podzim skvělou práci, která mě baví. Jsem v kontaktu s praxí a studuji nové technologie. Do školy chodím, aby mě titulovali.

Jestli se rozhodnu pokračovat ve studiu, tak jenom kvůli tomu cáru papíru, abych si pak na vizitku mohl napsat ing. a chtít za to víc peněz. Pravda, po dobu studia mám nějaké daňové úlevy, levnější jídlo v menze, levnější tramvajenku..., to není k zahození.

Jaký je rozdíl mezi kvalitním bakalářem a slabším inženýrem? Ocení to zaměstnavatel? Co vy na to?