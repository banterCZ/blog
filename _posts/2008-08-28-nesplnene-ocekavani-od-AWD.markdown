---
layout: post
title:  "Nesplněné očekávání od nezávislých poradců v AWD"
date:   2008-08-28
categories: [obecné]
disqusId: 74
---
Nemůžu spoléhat na státní důchodové zabezpečení. Musím si začít spořit na penzi, jakkoliv je ta doba vzdálená. Však se o tom taky takřka denně
 píše v novinách. Kromě toho jsem přemýšlel o pojištění příjmů. Obrátil jsem se tedy na nezávislé poradce z [AWD](http://www.awdcr.cz/). Moc 
 se to nepovedlo.
<!--more-->

Slibný rozjezd. Na první schůzce si poradce poznamenal příjem, výdaje, závazky a co vlastně potřebuji a chci, ukázal pár efektních grafů. Služba je zdarma – placeni jsou z provizí, ale nabízejí produkty více firem, odtud nezávislost.

Nepodepisujte smlouvu v den předložení
------

Druhé shledání už bylo horší. Opět vše příjemné a korektní. Finanční plnění se mi zamlouvalo a odpovídalo zadání. 

Lehký nátlak na co nejdřívější podpis: Předvyplněné smlouvy s dnešním datem uzavření. Chtěl jsem si vše rozmyslet a pročíst v klidu doma. „A co si chcete rozmýšlet?“

Byl jsem ujištěn, že finanční plnění pracovní neschopnosti se vztahuje i na psychická onemocnění. Ouha, v podmínkách pojišťovna vyjímá diagnózu F00-99 dle MKN10. Jak to má člověk při podpisu rozluštit? Podklady jsem poradci druhý den vrátil a nic nepodepsal, ať už z neznalosti či úmyslně mi totiž lhal o podmínkách pojištění.

Chyba to nebyla jediná. Špatně předvyplněný zaměstnanecký poměr, ačkoliv si tuto informaci poznamenával již na první schůzce, kde jsme se bavili i o tom, že mám spořící účet v mBank, přesto mi při další schůzce nabízel spořící ING konto. Poradce nezohlednil rizikové sporty (potápění a horolezení), na které byl upozorněn a ani mě o tom neinformoval. Z mého pohledu příprava odbytá. Navíc mi chybělo srovnání s ostatními produkty a argumentace, proč jsou právě tyto vybrané lepší.

Nezbývá, než strávit víkend googlováním a uzavřít smlouvu na vlastní triko.
 