---
layout: post
title:  "Restaurace V Zátiší"
date:   2011-01-08
categories: [jídlo a pití]
item: 94
---
Nejsem typická cílová skupina [restaurace V Zátiší](http://www.zatisigroup.cz/cs/vzatisi/). Ale jednou za rok stojí i obyčejnému smrtelníkovi 
za to, si třeba zrovna na Zátiší 
našetřit, nechat si nadělit poukázku nebo sem zavítat při příležitosti Grand-restaurant. Byl jsem zde dvakrát, pokaždé ocejchovaný poukázkou a nemám dojem, že by mě to jako hosta diskvalifikovalo.
<!--more-->

Servis byl ukázkový, profesionální ale ne strojený, příjemný už od samotné telefonické rezervace. Například jsem ani nepostřehl, kdy mi obsluha mezi chody doplnila příbor. Při servírování rozlévaného vína mi byla ukázána láhev s etiketou, což se mi bohužel běžně nestává, proto to vyzdvihuji. Kuchyň je dokonale transparentní, při průchodu halou tam totiž vidíte přes skleněnou stěnu.

Jako amuse-bouche jsme dostali miniaturní čočku upravenou na sladko s křepelčím vajíčkem. Ostatní chody doprovázela kombinace švestek a hrušek, včetně kachních jater Foie Gras. Hruška byla i v dýňové polévce. To neříkám nijak hanlivě, ale poukazuji tím na pojetí surovin.

Při objednávce srnčího filetu jsem byl dotázán, jak ho chci propéct. Přál jsem si medium well done, ale dostal jsem well done. Nevím, zda se číšník nepřeslechl, ale i tak jsem byl spokojen. Nechal jsem si doporučit červené víno Zweigeltrebe 2009 z vinařství Sůkal. Kombinace s houbovými cannelloni bych nahradil něčím jiným, ale to je otázka osobních preferencí, přestože mám jinak houby rád. Nevím, zda všechna jídla, ale dost jich podávají se dvěma omáčkami, srnčí například s jalovcovou omáčkou a omáčkou z hruškovice.

Creme brulée (opět doplněno o švestky) splnilo, co se týče krému, má očekávání. Uvítal bych ale raději nižší a širší misky, protože pak je i víc karamelu. Výška krému byla možná víc než dvojnásobná oproti tomu, s čím jsem se setkal ve Francii.

Káva nechutnala, odhaduji, že byla přeextrahovaná a to tak, že to manželka poznala i v cappuccinu, které mělo pěnu, že by z ní šel postavit sněhulák.

Celkové hodnocení
------

prostředí: 4/5 (velmi dobré)  
personál: 4/5 (velmi dobré)  
kvalita: 4/5 (velmi dobré)

[Scuk hodnocení restaurace V Zátiší](http://www.scuk.cz/d/v-zatisi/)