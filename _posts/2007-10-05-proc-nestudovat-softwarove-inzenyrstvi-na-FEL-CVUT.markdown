---
layout: post
title:  "Proč nestudovat softwarové inženýrství na FEL ČVUT"
date:   2007-10-05
categories: [k zamyšlení]
item: 43
---
Chystáte se studovat informatiku a výpočetní techniku na vysoké škole? Čtěte následující řádky pozorně, ať se můžete rozhodnout, jestli jít 
zrovna na [FEL](http://www.fel.cvut.cz/) (fakulta elektrotechnická) ČVUT (České vysoké učení technické v Praze). 
<!--more-->

Předně na FELu existují dva hlavní obory:  
1) Elektrotechnika a informatika (dále pouze EaI), který se dále dělí do čtyř oborů, jedním z nich je obor __výpočetní technika__.  
2) Softwarové technologie a management (dále pouze STM)

K STM se nemůžu příliš vyjadřovat, protože je to obor nový a nezaběhnutý, nicméně perspektivní a atraktivní. O tom svědčí to, že na něj hlásí 
více uchazečů, než je jeho kapacita (To neplatí u EaI, kam se, s trochou nadsázky, dostane každý, kdo se umí podepsat. Pravda, třetina z nich 
nepřečká ani první semestr) Dále je STM koncipováno pouze jako bakalářské studium, i když je pravděpodobné, že se to změní ([tlak ze strany 
studentů STM](https://forum.feld.cvut.cz/viewtopic.php?id=1133)). 

Absolvoval jsem „nové“ strukturované studium, které naším ročníkem začínalo svůj druhý rok existence. Pravidla se mění za pochodu - není to příjemné. Například nám tvrdili, že souborné zkoušky jsou zrušené, tudíž prospěch není důležitý (pokud vám tedy nejde o stipendium). No a pak na základě prospěchu udělají přijímací řízení do magisterské etapy.

Nejzávažnější je fakt, že výpočetní technika na EaI je podle mého názoru výrazně zatížena na hardware. Softwarové inženýrství nás učili ve dvou předmětech a ty podle mého názoru navíc nebyly organizačně zvládnuté, projevilo se to i na získaných znalostech. Zároveň mě irituje společný první ročník, obzvláště předměty jako technická dokumentace (kreslení šroubů), teorie obvodů 1 a 2, materiály v elektrotechnice, elektrotechnika... Takže dnes vím, jak funguje počítač od elektronu přes polovodiče, tranzistory, logická hradla až po principy zobrazení snad všech druhů monitorů, ale o softwarovém inženýrství téměř nic, nehledě na to, že nevím, jak psát dokumentaci, odborné články... Mimochodem, po prvním ročníku vůbec není jasné, zda se dostanete na obor výpočetní technika.

Složení prvního ročníku se asi jen tak nezmění, svědčí o tom [provolání profesorů](http://www.pulpitel.com/img/clanky/as/0018_Provolani_profesoru_f.pdf) (z oficiálních školních stránek to raději smazali, dostupné 
i na [archive.org](http://web.archive.org/web/20070303084330/http://www.feld.cvut.cz/aktuality/provolani-profesoru.html)), což byla reakce na to, že se katedra počítačů před volbami do akademického senátu vyjádřila, že by měla vzniknout Fakulta 
počítačových technologií. Ve druhém ročníku se neubráníte předmětu jako [Měření na číslicových obvodech](http://measure.feld.cvut
.cz/groups/edu/x38mco/index.html) (obzvláště vhodná úloha pro studenty 
výpočetní techniky je [měření výkonu](http://measure.feld.cvut.cz/groups/edu/x38mco/pdfs/Ul_8_MCO.pdf)).

Jistě, měl jsem si předem podrobně prostudovat [doporučený průchod studiem](http://www.feld.cvut.cz/cz/education/bk/pruchody/pr27004.html), 
jenže například osnovy cvičení předmětu [Operační systémy](http://www.feld.cvut.cz/cz/education/bk/predmety/01/47/p14736.html) 
neodpovídá obsahu vyučování (cvičení se věnuje pouze Linuxu). V prvním ročníku jsem si říkal, ve druháku konečně začnou oborové předměty. No a ve druháku jsem si zase říkal, že na bakaláře to dotáhnu, když jsem tu už dva roky.

Abych FEL jenom nehanil, jsou věci, které bych rád vyzdvihl. [Anketu výuky](https://anketa.cvut.cz/), kde se studenti po absolvování předmětu 
anonymně vyjadřují k tomu,
 jak je předmět zaujal, co je podle nich dobré/špatné, hodnotí vyučující... Výsledky ankety mají [vliv na financování kateder](http://www.fel
 .cvut.cz/aktuality/2006/anketa.html). Bohužel studenti
  se ankety [příliš neúčastní](https://anketa.cvut.cz/stav/stav_fel.html). Další pozitivní věcí na FELu je existence [veřejně přístupného 
  diskusního fóra](https://forum.feld.cvut.cz/), 
  díky kterému je slyšet hlas lidu
  . Ovšem uvítal bych, kdyby se účastnilo více studentů i učitelů. Dále bych chtěl vyzdvihnout dva zajímavé předměty, respektive spíše testy inteligence či kurzy myšlení. Jsou to: „Datové struktury a algoritmy“ a „Teoretická informatika“ (teorie grafů).

Bohužel nevím o žádné lepší alternativě bakalářského studia v Praze se zaměřením na softwarové inženýrství. Nevím, co si zatím mám myslet o firemní soukromé vysoké škole Unicorn College.

Poznámka: _Bakalářskou etapu na FEL ČVUT obor informatika a výpočetní technika jsem úspěšně dokončil v řádném termínu, tudíž se nepotřebuji 
nikomu mstít a úmyslně ukazovat FEL ve špatném světle._

Související články
------
[Reinkarnace informatiky na ČVUT](http://blog.zvestov.cz/item/61)