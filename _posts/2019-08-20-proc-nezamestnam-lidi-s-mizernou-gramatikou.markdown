---
layout: post
title:  "Proč nezaměstnám lidi s mizernou gramatikou"
date:   2019-08-20
categories: [software development]
disqusId: 217
tags: [překlad]
---

Souzním s názorem příspěvku [I Won’t Hire People Who Use Poor Grammar. Here’s Why.](https://hbr.org/2012/07/i-wont-hire-people-who-use-poo), byť sám nejdu do takového extrému. [Kyle Wiens byl tak laskav a svolil k překladu](https://twitter.com/kwiens/status/1160925332251140097). 

20\. července 2012

Pokud si myslíte, že apostrof byl jedním z dvanácti apoštolů, tak pro mě nikdy pracovat nebudete. Pokud si myslíte, že středník je běžná čárka s krizí identity, tak vás nikdy nenajmu. Střílíte-li čárky a jiná interpunkční znaménka naslepo, můžete to stihnout do foyer před tím, než vás zdvořile vyvedeme z budovy.

<!--more--> 

Někteří můžou můj přístup ke gramatice považovat za extrémní, ale dávám přednost roztomilému výrazu, se kterým přišla Lynne Truss, autorka knihy [Eats, Shoots & Leaves](http://www.lynnetruss.com/pages/content/index.asp?PageID=8): Jsem gramatický „puntičkář“. Razím nulovou toleranci ke gramatickým chybám, kvůli kterým lidé vypadají jako hlupáci.

Truss a já se rozcházíme v tom, co znamená nulová tolerance. Myslí si, že lidé, kteří si pletou _můj_ a _svůj_, si zaslouží být zasaženi bleskem, rozčtvrceni na místě a pohřbeni v neoznačeném hrobě. Zatímco já se domnívám, že si zaslouží vyhodit z práce, přestože jsou jinak na pozici kvalifikovaní.

Každý z uchazečů o práci v mých obou firmách, iFixit nebo Dozuki, píše povinný test z gramatiky. Nechme stranou polehčující okolnosti (dyslexie; cizinci, kteří se jazyk učí, atd.). Pakliže doufající v zaměstnání nedokáží poznat rozdíl mezi „být“ a „bít“, tak jejich životopis letí do koše. 

Samozřejmě že se psaním živíme. iFixit.com je [největší online návod na opravu](http://www.ifixit.com/). Dozuki pomáhá firmám psát jejich vlastní [technickou dokumentaci](http://www.dozuki.com/) jako [bezpapírové pracovní pokyny](http://www.dozuki.com/Sales/Industry/work-instructions) a [návody krok za krokem](http://www.dozuki.com/Sales/Industry/product-support). Takže dává smysl, že vedeme preventivní útok proti gramatickým chybám, při kterých skřípeme zuby. 

Nicméně gramatika je důležitá pro všechny firmy. Ano, jazyk se stále mění, ale to neznamená, že gramatika není důležitá. Správná gramatika je důvěryhodnost, obzvláště na internetu. Na blogu, ve facebookových příspěvcích, v e-mailech a na firemních stránkách. Vaše slova jsou vše, co máte. Jsou vaší projekcí v době vaší fyzické nepřítomnosti. Ať už je to dobře nebo špatně, [lidé vás soudí, nedokážete-li říct, jaký je rozdíl mezi vír, výr či vir](http://www.lamebook.com/tip-top-type-14/ttt1-7/).

Správná gramatika dává dobrý smysl pro byznys. Nikoliv jen když dojde na najímání spisovatelů. Psaní není oficiální popis pozice většiny lidí v naší kanceláři. Přesto dávám náš test gramatiky každému, včetně prodejců, provozních i programátorů.

Na první pohled se moje nulová tolerance ke gramatickým chybám může zdát trochu nefér. Vždyť gramatika nemá nic společného s pracovním výkonem, kreativitou nebo inteligencí, že?
 
Špatně. Trvá-li někomu víc než 20 let zjistit, jak se [správně používá „svůj“](http://news.bbc.co.uk/2/hi/uk_news/150458.stm), tak to je učící křivka, se kterou se nehodlám smířit. Proto i na tak hyperkonkurenčním trhu nepřijmu programátora, který neumí psát. 
 
Gramatika znamená víc než schopnost zapamatovat si středoškolskou látku. Zjistil jsem, že lidé, kteří dělají méně chyb v gramatickém testu, dělají méně chyb i při práci na něčem docela nesouvisejícím se psaním, jako například rovnání do polic nebo lepení štítků.

Stejně tak programátoři, kteří věnují pozornost psanému jazyku, mají rovněž tendenci věnovat víc pozornosti tomu, jak píší kód. Vidíte, v tom je podstata, kód je próza. Skvělí programátoři jsou víc než jen cvičené opice. Donald Knuth, standfordská programátorská legenda, říká, že jsou [„esejisté pracující s tradičními estetickými a literárními formami“](http://www.amazon.com/Selected-Computer-Science-Language-Information/dp/1881526917?ie=UTF8&tag=thstsst-20&linkCode=as2&camp=1789&creative=390957). Pointa je, že programování by mělo být snadno srozumitelné pro lidi, nikoliv jen pro počítače.

A stejně jako v případě dobrého psaní a správné gramatiky, přijde-li na programování, ďábel je skrytý v detailech. Ve skutečnosti pro celý můj byznys jsou detaily vším.

Najímám lidi, kteří se starají o takovéto detaily. Uchazeči, kteří si nemyslí, že psaní je důležité, si pravděpodobně myslí, že i mnoho jiných (důležitých) věcí není důležitých. A garantuji vám, že i když jiné firmy nedávají test z gramatiky, tak si všímají [lajdáckých chyb v životopise](http://www.cbsnews.com/8301-505125_162-57420746/why-sloppiness-is-killing-your-job-search/?tag=cbsnewsMainColumnArea). Přece jen když někdo vypadá ledabyle, tak ledabylý asi bude. 

Proto všechny uchazeče o zaměstnání zkouším z gramatiky hned, jak vejdou do dveří. Gramatika je mým lakmusovým papírkem. Všichni říkají, že jim na detailu záleží. Já jen svoje zaměstnance nechávám, aby to dokázali.

## Související

* [Clean Code](/software%20development/2016/07/28/clean-code.html)