---
layout: post
title:  "Poslední návod"
date:   2021-03-21
categories: [obecné]
disqusId: 236
image: "/assets/2021-03-21/134503.png"
---
<div style="float: left; margin: 0.5em 1em 0.5em 0em; text-align: center;"><img src="/assets/2021-03-21/134503.png" /></div>

Nemyslím si, že je to přímo paranoia. Říkejme tomu předběžná opatrnost. Se spolužáky z gymplu už taky dávno nejsme v plném počtu. Ačkoliv na kole blikám jako vánoční stromeček, tak je určitá nezanedbatelná pravděpodobnost, že se z jedné vyjížďky ve zdraví nevrátím. Máme nástroje jako poslední vůle či [poslední přednáška](https://www.goodreads.com/review/show/748205544?book_show_action=false&from_review_page=1), ale o těch mluvit nechci. Dlouho jsem přemýšlel o něčem, čemu by se dalo říkat poslední návod.

<div style="clear:both"></div>
<!--more-->

Ale znáte to, člověku se do toho nechce. Je to jako s pojištěním, které zdánlivě zbytečně platíte, ale když je náhodou potřeba, už je pozdě se po něm shánět. Nakonec mě asi nakopl poslední chmurný rok (byť si sám nemůžu stěžovat, ale blbou náladu vnímám) a pak hlavně článek Marka Lutonského [Kdyby se něco stalo… Připravte už teď svůj digitální odkaz, pomůžete rodině](https://www.zive.cz/clanky/kdyby-se-neco-stalo-pripravte-uz-ted-svuj-digitalni-odkaz-pomuzete-rodine/sc-3-a-206741/default.aspx). Ukončil jsem suchý únor, načal láhev dobrého vína, kterou mi přivezl [pan Sklenička](http://sklenicka.com/), a dal se do psaní.

Ukázalo se, že dost lidí už podobný návod má, ale v mém okolí zdaleka ne všichni, byť o něm třeba přemýšlí. Třeba bude tento příspěvek další argumentem, který jim pomůže v rozhodování. V neposlední řadě jsem měl nutkání k tématu připojit svůj názor.

Pokud se zabijete v autě, tak je to ještě ta lepší varianta. Protože pokud se jen „ztratíte“, tak [prohlášení za mrtvého](https://cs.wikipedia.org/wiki/Prohl%C3%A1%C5%A1en%C3%AD_za_mrtv%C3%A9ho) se potáhne roky.

## Hesla a přístupy

Na první místo bych dal přístupy k uživatelským účtům a jiným heslům, což je nezbytné pro velkou část dalších kroků. Není tajemstvím, že v mém případě je to Google účet, který naštěstí nabízí možnost nastavit si [Inactivity Manager](https://support.google.com/accounts/answer/3036546?hl=en), ve zkratce podstoupení vašeho přístupu, pakliže se danou dobu nepřihlásíte.

S hesly už je to jinačí potíž. Používám správce hesel 1Password, který bohužel podobnou funkčností nedisponuje. Má sice _Emergency Kit_, ale kam ho schovat, aby byl v bezpečí a zároveň dostupný? K notáři? Řešit jen smrt nebo i pohřešování? Do trezoru? Kam pak napsat heslo? Co když máte v trezoru zbraň? Tohle si každý čtenář musí vyřešit sám.

{% twitter https://twitter.com/1Password/status/1368872511568510978 %}

Od MojeID, respektive CZ.NIC jsem dostal zdarma (jasně, nic není zdarma, budu využívat jejich služby) hardwarový token s certifikací FIDO 2. No jo, ale co když se ztratím i s tokenem? Nejen pro tyto černé scénáře se vyplatí mít náhradní.

## Finance

Účty, půjčky, pojištění, spoření... On to notář asi nějak sepíše, ale určitě neuškodí v tom mít pořádek. To ani nemluvím o kryptoměnách, které nikde v Národní bance mít evidované nebudete. Držíte-li nějaké, jistě už jste manželce potřebné informace sdělili. Nebo ne?

Razím princip, aby manželé měli oddělené účty, každý s dostatečný disponibilním zůstatkem. Neověřoval jsem, navíc by se to mohlo lišit banka od banky, ale žiju v domění, že pokud máte účet jediný (a zaznamenal jsem takové rodiny), tak by vám možná nemuseli pomoc ani oddělení disponenti, očekával bych totiž, že v případě úmrtí jednoho z nich, bude nakládání s účtem výrazně omezeno. Možná se mýlím a budu rád za případné vysvětlení v komentářích.

V rámci dědického řízení budou dědicové řádně vypořádáni, ale chvilku se to potáhne. Z tohoto pohledu jsem možná trochu podcenil institut [obmyšlené osoby](https://cs.wikipedia.org/wiki/Obmy%C5%A1len%C3%BD), který by mohl vypořádání značně urychlit. To je ještě k vylepšení.

[Připraven je i WuWej](https://blog.wuwej.net/2012/04/24/vite-co-bude-po-vasi-smrti.html), který mě vyděsil ohledně pojištění aut. Ale nemám mu to za zlé, alespoň jsem si prověřil další věc, kterou mě původně vůbec nenapadlo zpochybňovat. Nejprve jsem volal pojišťovacímu makléři, ale věřte jim, že? A nakonec se hrabal i v [pojistných podmínkách Kooperativy](https://www.koop.cz/dokumenty/pojisteni-vozidel-zakladni-dokumenty/soubor-dokumentu-k-pojisteni-vozidel-2/Soubor%20dokumentu%20k%20poji%c5%a1t%c4%9bn%c3%ad%20vozidel.pdf), kde se píše, že pojištění zaniká:

> uplynutí pojistného období, ve kterém pojistník, který je vlastníkem pojištěného vozidla, zemřel nebo zanikl bez právního nástupce, pokud za ně bylo zaplaceno pojistné; nebylo-li zaplaceno, pojištění zaniká dnem smrti vlastníka nebo jeho zániku bez právního nástupce.

A dále že

> Do zániku pojištění přecházejí práva a povinnosti z pojištění na nového vlastníka pojištěného vozidla; v případě zániku pojištění v důsledku smrti vlastníka vozidla přecházejí do ukončení dědického řízení na dědice společně a nerozdílně

## Domácnost

My osobně žijeme v rodinném domě se zahradou, a přestože můžeme možná stále mluvit o novostavbě, přesto to obnáší spoustu pravidelné údržby, jejíž plán jsem měl doposud jen v hlavě. Nemluvě o legislativních povinnostech. Namátkou [čistička odpadních vod](/bydlen%C3%AD/2017/08/31/energeticka-narocnost-rodinneho-domu.html#dom%C3%A1c%C3%AD-%C4%8Disti%C4%8Dka-odpadn%C3%ADch-vod), která kromě pravidelných servisních zásahů vyžaduje laboratorní rozbory, jejich zasílání na odbor životního prostředí a v neposlední řadě myslet na prodloužení povolení nakládání s vodami.

## Zálohy

Do alb dáváte asi jen zlomek svých fotografií, ale většina bude nejspíš jen v elektronické podobě. Hodí se vysvětlit kde a jak jsou zálohy uspořádané.

## Třetí strany

V rámci inventury se ukázalo, že mám dobrovolnické závazky, které ne že by po mém zmizení byly neřešitelné, ale minimálně přístupy by to chtělo taky nějakým způsobem narovnat, abych to všem případně usnadnil. Zatím mi tam svítí červené TODO.

## Knížka pro vdovy

Pojednání už je takhle dost ponuré, ale je potřeba být kompletně připraven. Zaujala mě [Knížka pro vdovy](https://www.cestadomu.cz/publikace/knizka-pro-vdovy) (ale i vdovce) s pomocí do prvních těžkých týdnů ale i následujících několika let. Vydala organizace Cesta domů a překlad doplnili o česká specifika.

## Závěr

Cílem nebylo působit ponuře. Spíš přinést svůj pohled, možná poukázat na to, co nezapomenout. A hlavně, člověk si sepsáním trochu uleví.
