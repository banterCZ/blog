---
layout: post
title:  "Voda ve vaší studni není vaše"
date:   2013-08-13
categories: [bydlení]
disqusId: 138
tags: [spotřeba]
---
<div style="float: left; margin: 0 1em 1em 0; text-align: center;"><a href="http://openclipart.org/detail/4664/pumpwell-by-piotriq"><img src="https://openclipart.org/image/200px/svg_to_png/4664/piotriq_pumpwell.png" /></a></div>Jsem za exota, když tvrdím, že voda ve vaší studni není vaše. Konkrétně hájím rozhodnutí Odboru životního prostředí a památkové péče, který mi ve svém povolení k nakládání s vodami stanovil (na základě projektu) maximální odběr 504&nbsp;l pitné a užitkové vody na den (počítáno pro čtyři lidi), což činí 184&nbsp;m<sup>3</sup> na rok. Srovnám-li to s měřením spotřeby v bytě, je to víc než velkorysé, protože jsme si <a href="/item/57">vystačili se 104&nbsp;l na člověka a den</a>. Budu sice zalévat zahradu, ale k tomu bude ještě sloužit dešťová voda a vyčištěná odpadní voda. Největší emoce ovšem vyvolává to, že mi předepsali vodoměr (zápis co tři měsíce, archivace pět let).
<!--more-->

Nejčastěji slýchám argument, že když už jsem si studnu zaplatil (dnes si ji v podstatě už nemůžete vykopat sami, ale to je jiný příběh), tak je voda moje a nikdo mi nemá co říkat, kolik můžu vyčerpat. Jsem toho názoru, že se člověk vzdává části svých svobod ve prospěch společnosti (a v konečném důsledku tedy i sebe). Představte si, že si například soused ze své studny napustí bazén. Takový odběr výrazně sníží hladinu spodní vody v celé lokalitě tak, že vy budete muset vařit z balené vody.

Další námitka zní: když už mám vodoměr, tak to jednou budou chtít i platit. Ano, to je možné, i k takové regulaci může nejspíš dojít. Na gymplu nás dokonce učitelka dějepisu strašila vizí, že třetí světová válka bude o vodu. To si my, kteří pitnou vodou splachujeme záchod, vůbec nedovedeme představit.

Zatím jsem nenašel spřízněnou duši. Co si o tom myslíte vy?