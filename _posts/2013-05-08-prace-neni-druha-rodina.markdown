---
layout: post
title:  "Práce není druhá rodina"
date:   2013-05-08
categories: [software development]
item: 129
---
<div style="float: left; margin: 0 1em 1em 0; text-align: center;"><a href="http://www.flickr.com/photos/bantercz/8359394768/in/photostream"><img src="http://farm9.staticflickr.com/8089/8359394768_a0dafa22dc_m.jpg" /></a></div>Když jsem psal, že jako mariňáci <a href="http://blog.zvestov.cz/item/115">máte znát své kolegy</a>, nemyslel jsem, že se jim máte cpát do soukromého života a jejich volného času. Jsou ovšem firmy, které se tak prezentují nebo to snad dokonce dělají. Vojáci možná vstoupili do armády pro peníze, ale najdou se, doufejme, tací, které k tomu <a href="http://www.ted.com/talks/lang/cs/peter_van_uhm_why_i_chose_a_gun.html">vedly vyšší principy jako láska k vlasti a touha bránit svobodu</a>. Jde-li však do tuhého, tak nakonec bojují za kamarády ve zbrani. Takovou atmosféru se některé firmy, alespoň se mi zdá, snaží křečovitě vytvořit.
<!--more-->

Jak zmiňuje Riki Fridrich v článku <a href="http://content.fczbkk.com/ako-korporacie-lakaju-zamestnancov-a-preco-im-to-nejde/">Ako korporácie lákajú zamestnancov (a prečo im to nejde)</a> - rozhodně se jim to nepovede na teambuildingové akci. Za sebe dodávám: Je dobré jít s kolegy na oběd. Dokonce si u toho povídat, nikoliv mlčet. Další stupeň je, že se nebavíte o práci ale ani o tom, jak se kdo posledně vožral. Přesto není nad to, když si můžete povídat například o <a href="http://cs.wikipedia.org/wiki/%C4%8Cingisch%C3%A1n#.C3.9Asp.C4.9Bch_a_n.C3.A1sledky_mongolsk.C3.A9ho_ta.C5.BEen.C3.AD">mongolském tažení</a> nebo o <a href="http://zakonydokapsy.cz/">novém občanském zákoníku</a>. Jisté, spontánní akce jako jít na pivo jsou vhodný tmel. Nicméně, nesmí se z toho stát povinnost. <a href="http://www.csfotografie.cz/obsah-cs-fotografie/csf-c-15-2013.html">Robert Vano na to má vyhraněný názor</a> (ostatně jako na spoustu dalších věcí).

> S kamarádama třeba pracujeme celý den, jsme spolu od devíti do šesti, a pak řeknou: „Nechceš zajít na pivo?“ Já řeknu ne, já chci jít domů. A
 co doma? Doma budu já, já nechci jít s někým na pivo, koho vidím celý den a ještě abych ho viděl i po práci. Já rád jdu domů. Ale kdo nerad chodí domů, tak ještě chce někam jít, a přijdou domů ožralí, aby se nekoukali pravdě do očí, a pak jdou do postele, a ráno zas, a tak je to každý den a to je hrozný.

Práce není druhá rodina. Natož ta první. Život je jako trojnožka, přičemž nohy symbolizují rodinu, práci a čas, který máte pro sebe. Když je jedna noha kratší, jde to s vámi z kopce.